# 变法通议（节选）
> 梁启超，1896年

自    序

法何以必变?凡在天地之间者，莫不变。昼夜变而成日，寒暑变而成岁；大地肇起，流质炎炎，热熔冰迁，累变而成地球；海草螺蛤，大木大鸟，飞鱼飞鼍，袋兽脊兽，彼生此灭，更代迭变而成世界；紫血红血，流注体内，呼炭吸养，刻刻相续，一日千变而成生人。藉日不变，则天地人类并时而息矣。故夫变者，古今之公理也。……上下千岁，无时不变，无事不变，公理有固然，非夫人之为也。为不变之说者，动日守古守古，庸讵知自太古、上古、中古、近古以至今日，固已不知万百千变。今日所目为古法而守之者，其于古人之意，相去岂可以道里计哉！

今夫自然之变，天之道也，或变则善，或变则敝，有人道焉，则智者之所审也。《语》日：“学者上达，不学下达。”惟治亦然，委心任运，听其流变，则日趋于敝；振刷整顿，斟酌通变，则日趋于善。吾揆之于古，一姓受命，创法立制，数叶以后，其子孙之所奉行，必有异于其祖父矣。而彼君民上下，犹侗焉以为吾今日之法，吾祖前者以之治天下而治，肃然守之，因循不察，渐移渐变，百事废弛，卒至疲敝，不可收拾。代兴者审其敝而变之，斯为新王矣。苟其子孙达于此义，自审其敝而自变之，斯号中兴矣。汉、唐中兴，斯固然矣。

《诗》日：“周虽旧邦，其命维新。”言治旧国必用新法也。其事甚顺，其义至明，有可为之机，有可取之法，有不得不行之势，有不容少缓之故。为不变之说者，犹日守古守古，坐视其因循废驰，而漠然无所动于中。呜呼，可不谓大惑不解者乎!《易》日：“穷则变，变则通，通则久。”伊尹日：“用其新，去其陈，病乃不存。”夜不炳烛则昧，冬不御裘则寒，渡河而乘陆车者危，易症而尝旧方者死。今专标斯义，大声疾呼，上循土训诵训之遗，下依蒙讽鼓谏之义，言之无罪，闻者足兴，为六十篇，分类十二，知我罪我，其无辞焉。 

论不变法之害

印度大地最古之国也，守旧不变，夷为英藩矣。突厥地跨三洲，立国历千年，而守旧不变，为六大国执其权分其地矣。波兰为欧西名国，政事不修，内讧日起，俄、普、奥相约，择其肉而食矣。……今夫日本幕府专政，诸藩力征，受俄、德、美大创，国几不国，自明治维新，改弦更张，不三十年，而割我台湾也。《记》日：“不知来，视诸往。”又日：“前车覆，后车戒。”大地万国，上下百年间，强盛弱亡之故，不爽累黍，盖其几之可畏如此也！

……法弊如此，虽敌国外患，晏然无闻，君子犹或忧之，况于以一羊处群虎之间，抱火厝之积薪之下而寝其上者乎?

天下之为说者，动日一劳永逸，此误人家国之言也。今夫人一日三食，苟有持说者日一食永饱，虽愚者犹知其不能也。以饱之后历数时而必饥，饥而必更求食也。今夫立法以治天下，则亦若是矣。法行十年，或数十年，或百年，而必敝。敝而必更求变，天之道也。故一食而求永饱者必死，一劳而求永逸者必亡。今之为不变之说者，实则非真有见于新法之为民害也。

要而论之，法者天下之公器也，变者天下之公理也。大地既通，万国蒸蒸，日趋于上，大势相迫，非可阏制。变亦变，不变亦变。变而变者，变之权操诸已，可以保国，可以保种，可以保教。不变而变者，变之权让诸人，束缚之，驰骤之。呜呼，则非吾之所敢言矣!是故变之途有四：其一，如日本，自变者也；其二，如突厥，他人执其权而代变者也；其三，如印度，见并于一国而代变者也；其四，如波兰，见分于诸国而代变者也。吉凶之故，去就之间，其何择焉?

论变法不知本原之害

今之言变法者，其荦荦大端，必日练兵也，开矿也，通商也。斯固然矣。然将率不由学校，能知兵乎?选兵不用医生，任意招募，半属流丐，体之羸壮所不知，识字与否所不计，能用命乎?图学不兴，厄塞不知，能制胜乎?船械不能自造，仰息他人，能如志乎?如是，则练兵如不练。矿务学堂不兴，矿师乏绝，重金延聘西人，尚不可信，能尽利乎?机器不备，化分不精，能无弃材乎?道路不通，从矿地至海口，其运费视原价或至数倍，能有利乎?如是，则开矿如不开。……然师学不讲，教习乏人，能育才乎?科举不改，聪明之士，皆务习帖括以取富贵，趋舍异路，能俯就乎?官制不改，学成而无所用投闲置散，如前者出洋学生故事，奇才异能，能自安乎?如是，则兴学如不兴。

自余庶政，若铁路，若轮船，若银行，若邮政，若农务，若制造，莫不类是。盖事事皆有相因而至之端，而万事皆同出于一本原之地。不挈其领而握其枢，犹治丝而棼之，故百举而无一效也。

今之言变法者，其蔽有二：其一欲以震古铄今之事，责成于肉食官吏之手；其二则以为黄种之人，无一可语，委心异族，有终焉之志。夫当急则治标之时，吾固非谓西人之必不当用。虽然，则乌可以久也!  中国之行新政也，用西人者，其事多成；不用西人者，其事多败。询其故?则日：西人明达，华人固陋；西人奉法，华人营私也。吾闻之日本变法之始，客卿之多，过于中国也。十年以后按年裁减，至今一切省署，皆日人自任其事，欧洲之人，百不一存矣。今中国之言变法，亦既数十年，而犹然借材异地，乃能图成，其可耻孰甚也！

吾今为一言以蔽之日：变法之本，在育人才；人才之兴，在开学校；学校之立，在变科举；而一切要其大成，在变官制。
